Proces kalibracji parametrów rozprzestrzenienia, jak również działanie programu symulującego występowanie pożarów w obiektach, opiera się na informacji o ich lokalizacji, dlatego niezbędne jest posiadanie współrzędnych geograficznych tych obiektów. W kalibracji współrzędne te wykorzystywane są do wyznaczenia parametrów rozprzestrzenienia, w tym momentów warunkowych liczby rozprzestrzenień.

W procesie symulacji losowane są obiekty, w których wystąpił pożar pierwotny, a następnie przeprowadzane jest losowanie rozprzestrzenienia się tych pożarów na inne obiekty. Rozprzestrzenienie to zależy bezpośrednio od odległości pomiędzy obiektami, dlatego ich znajomość jest kluczowa już na etapie generowania symulacji.

Ponieważ nie jest możliwe dokładne wyznaczenie odległości między obiektami na podstawie danych lokalizacyjnych udostępnianych przez zakłady ubezpieczeń (tj. danych adresowych), konieczne jest przypisanie poszczególnym obiektom współrzędnych geograficznych. Na ich podstawie w prosty sposób można obliczyć odległości pomiędzy ubezpieczonymi obiektami.

Niniejszy dokument stanowi uzupełnienie techniczne do rozdziału 2.1 dokumentacji koncepcyjnej modelu ryzyka pożaru, w którym przedstawiono główną koncepcję działania programu do geokodowania. Dlatego przed lekturą niniejszego opracowania zaleca się zapoznanie z ww. rozdziałem.
